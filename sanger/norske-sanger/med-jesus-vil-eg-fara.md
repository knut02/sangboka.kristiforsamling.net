---
title: Med Jesus vil eg fare
categories: Norske sanger
youtube: hlTkwy8ofuQ
---

Med Jesus vil eg fara  
på livsens ferd i lag.  
Gud, lat den samferd vara  
alt til min døyand dag!  
Det er mi høgste æra,  
det er mi største ros,  
hans fylgjesvein å vera  
og vandra i hans ljos.

Min Jesus, sannings stjerna,  
lys opp min mørke veg!  
Mitt hjarta vil så gjerna  
få fylgja etter deg.  
Du lyser enn i verdi  
som før frå Betlehem.  
Ver du mitt ljos på ferdi,  
til heim med deg eg kjem!

Du til di grein meg sette  
alt i min fyrste vår,  
med livsens dogg meg vætte,  
gav sol og signa år.  
Du vil og vokster gjeva  
alt til min siste slutt:  
Lat meg i deg få leva,  
i deg få anda ut!
